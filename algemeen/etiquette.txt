====== Etiquette ======

===== Etiquette voor dansers ======

De poster **[[.:etiquette:poster|balfolk dansrichtlijnen]]** geeft een beknopte samenvatting van de belanrijkste uitgangstpunten bij de balfolk etiquette. Hieronder volgen nog wat specifiekere aanwijzingen.
==== Begin ====

  * Iedereen kan een ander ten dans vragen. Stap gerust op iemand af.
  * Gender is niet bepalend voor een dansrol. Het kan helpen om hier bewust over te communiceren, bijvoorbeeld "Wil je dansen, en zal ik dan volgen?".
  * Niemand is verplicht om te dansen. Je kunt altijd een aanbod om te dansen afslaan, om wat voor reden dan ook. Je bent niet verplicht om uitleg te geven. Het is wel fijn om empathisch/tactvol naar de ander toe te zijn, het kan zijn dat diegene teleurgesteld is of zich afgewezen voelt.
  * Als iemand jouw aanbod om te dansen af slaat, dan heeft dit hoogstwaarschijnlijk niets met jou te maken. Accepteer de afwijzing en vraag eventueel iemand anders ten dans.
  * Hou een gewenste dansafstand aan, niet elke danspartner vindt het fijn erg close te dansen.
  * Sluit bij een slingerdans ([[dansen:groepsdansen:an-dro|an dro]], [[dansen:groepsdansen:hanter-dro|hanter dro]]) altijd aan aan de achterkant; bij de meeste dansen is dit aan de rechterkant. De voorste heeft ervoor gekozen om de slinger te gaan leiden.
  * In [[dansen:mixers|mixers]] en sommige andere groepsdansen (bijv [[dansen:groepsdansen:plinn|suite plinn]]) stap je als koppel in. Wil je de dans om wat voor reden dan ook verlaten, doe dit dan ook samen. Op die manier zou niemand plots alleen achter moeten blijven.

==== Ruimte op de vloer ====

  * Houd bij vlotte [[dansen:koppeldansen|koppeldansen]] ([[dansen:koppeldansen:polska|polska]], [[dansen:koppeldansen:polka|polka]], [[dansen:koppeldansen:wals|wals]]) de rand van de dansvloer vrij voor de meer ervaren paren. Deze paren kunnen dan als ze snelheid willen maken de buitenbaan nemen (dit is dus anders dan bij schaatsen, waar de snelle schaatsers de binnenbaan nemen).
  * Houd rekening met de dansrichting, doorgaans tegen de klok in: het 'hoort' nou eenmaal zo en dit is een belangrijke manier om botsingen te voorkomen.
  * Weet je een andere dans op een lied dat gespeeld wordt dan die door de andere dansers wordt ingezet dan kun je best een andere dans gaan dansen, mits je de andere dansers daar natuurlijk niet bij stoort.
  * Kijk tijdens het dansen goed uit waar de andere dansers zijn en heengaan. De volger kan op drukke vloeren ook meekijken en de leider met hun linkerhand afremmen als dit nodig is.
  * Is er onverhoopt toch een (kleine) botsing ontstaan biedt dan tijdens het dansen kort je excuses aan.

==== Tijdens het dansen ====

  * Realiseer dat bij live muziek echte mensen op het podium staan te spelen. Toon de muzikanten waardering voor hun muziek met blikken tijdens het dansen en applaus achteraf, maar ook door in te spelen op de variaties in sfeer en dynamiek die ze inbrengen.
  * Verlaat bij een [[dansen:mixers|mixer]] ([[dansen:mixers:chapelloise-jig-gigue|gigue]], [[dansen:mixers:cercle-circassien-tovercirkel|cercle]]) nooit alleen de dans: je ontneemt dan iemand anders de kans verder te dansen.
  * Wanneer je met elkaar danst, bedenk dat je //met elkaar// danst. Dus als een volger niet meteen je variaties volgt, wordt dan niet boos of ongeduldig. Het gaat gewoon even anders en niet per se fout. Je kan bovendien ook nooit met zekerheid zeggen of de fout in het volgen lag of in het aangeven. Dansen doe je samen, dus het moet ook voor allebei leuk blijven!
  * Houd rekening met het dansniveau van je danspartner.
  * Gebruik je volger niet als uithangbord. Het is mooi als je veel variaties kan, maar het is niet fijn voor je volger als je die in hoog tempo allemaal laat zien... Probeer zo veel mogelijk naar de muziek te luisteren en daar je variaties op aan te passen.
  * Op een bal dans je voor je plezier. Is er iets niet prettig of onveilig? Geef dat vooral aan je partner aan.
  * Wees terughoudend met feedback en tips tijdens een bal. Over het algemeen is dit niet juiste plek voor een lesje, tenzij iemand je dat specifiek vraagt.

==== Na afloop ====

  * Bedank je danspartner na afloop van een dans. Vond je het erg leuk, dan zou je hen voor een tweede dansje kunnen vragen.
  * Heb je een gesprek tijdens het bal? Let op je stemvolume, zodat dansers en muzikanten de muziek goed kunnen blijven horen.
  * Zorg dat je anderen niet hindert met gebruik van bijvoorbeeld alcohol of tabak.

===== Etiquette voor bands =====

  * Richt je aandacht niet alleen op je medemuzikanten, maar ook op de dansers: kijk naar ze, lach naar ze, inspireer ze en laat je door ze inspireren.
  * Laat bij het spelen voor niet zo ervaren dansers vrijwel altijd het basisritme doorklinken in de muziek. Ook ervaren dansers verlangen in elk geval dat het basisritme gemakkelijk vol kan worden gehouden op de muziek.
  * Wees duidelijk over de aanvang van [[dansen:mixers|mixers]] ([[dansen:mixers:chapelloise-jig-gigue|gigue]], [[dansen:mixers:cercle-circassien-tovercirkel|cercle]]) en [[dansen:bourrees|bourrees]]. Laat een eventueel intro helder overgaan in de start van het liedje.
  * Speel je bij een dansuitleg wees je dan volledig bewust van je rol. De muziek moet volledig ondersteunend zijn aan het dansen. Kies de muziek daarop uit. Let op de dansdocent. Speel altijd in het tempo dat de docent aangeeft. En stop als de docent dat aangeeft. Dit zal voornamelijk met gebaren gebeuren zodat de dansers vanuit de muziek het impuls krijgen om te stoppen. Overstem de dansdocent niet in geluidsniveau. Als de samenwerking goed gaat kan de muziek zelfs bij korte stukjes (bijvoorbeeld vier maten) gespeeld worden, ook als de docent dit niet expliciet aangeeft. Het geeft sfeer tijdens de uitleg en betekenis aan de stappen. Wissel ter variatie eens van liedje als er lang wordt ingegaan op eenzelfde dans.

===== Etiquette voor sessiemuzikanten =====

  * Zorg er voor tijdens een sessie dat je iedereen de ruimte geeft. Niet iedereen heeft evenveel talent en ervaring, maar als je tijdens een sessie geen kans krijgt om dat te leren, waar kan je dat dan wel.
  * Als er een sessieleider is, luister daar dan naar!
  * Luister naar wat de andere muzikanten aanbieden. Misschien is het niet wat je normaal zou doen, maar het kan toch heel waardevol zijn.
