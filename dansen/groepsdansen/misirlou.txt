====== Misirlou ======

De **misirlou** is 'ontstaan' in 1945 in Pittsburgh toen een dansdocente geen beschikking had over muziek uit Kreta, en daarom besloot een Kretenzische dans op het populaire traditionele lied Misirlou te doen.

===== Basis =====

==== Opstelling ====

In de loop der jaren zijn veel variaties onstaan in de opstelling. Meestal wordt de dans gedaan in een open kring. Dansers staan met hun front gericht naar het midden van de kring. Armen zijn meestal in W-houding: je houdt elkaars handen vast, bovenarmen hangen losjes naar beneden, ellebogen zijn gebogen en handen zijn op schouderhoogte.

==== Basisstappen ====

De muziek is in 4/4 maat. De dans herhaalt zich steeds na 4 maten.

**Let op**: er zijn twee versies van deze dans. Deze verschillen van elkaar doordat de ene versie een halve maat is verschoven ten opzichte van de andere versie. Beide versies zullen hieronder worden beschreven.

**Versie startend met de linkervoet**

Zorg dat je begint met je gewicht op je rechtervoet.
  * Maat 1
    * Tel 1-2: Tik met je linkervoet voor je en zwaai je linkervoet met een kleine cirkelbeweging kruiselings achter je rechterbeen.
    * Tel 3: Stap op je linkervoet.
    * Tel 4: Stap zijwaarts met rechtervoet naar rechts.
  * Maat 2
    * Tel 1-2: Kruis linkervoet voor rechtervoet en stap op je linkervoet. Terwijl je dit doet draai je op de bal van je linkervoet, je front naar links, in de kringlijn, ter voorbereiding op de volgende passen. Bij tellen 3 en 4 beweegt de kring in klokrichting.
    * Tel 3: Stap op rechtervoet in de richting van de kring
    * Tel 4: Stap op linkervoet in de richting van de kring
  * Maat 3
    * Tel 1-2: Stap op rechtervoet. Buig je linkerknie en til je linkervoet op tot ongeveer iets boven je rechterenkel.
    * Tel 3: Stap achteruit op je linkervoet. Terwijl je dit doet draai je op de bal van je linkervoet, je front weer naar het midden van de kring.
    * Tel 4: Stap zijwaarts met rechtervoet naar rechts.
  * Maat 4
    * Tel 1-2: Kruis je linkervoet voor je rechterbeen en stap op je linkervoet.
    * Tel 3-4: Sluit weer met je rechtervoet naast je linkervoet aan en stap met je gewicht op rechts, zodat de dans weer opnieuw kan beginnen.\\ 

**Versie startend met de rechtervoet**

Zorg dat je begint met je gewicht op je linkervoet.
  * Maat 1
    * Tel 1-2: Stap op je rechtervoet.
    * Tel 3-4: Tik met je linkervoet voor je.
  * Maat 2
    * Tel 1: Kruis linkervoet achter je rechterbeen en stap op je linkervoet.
    * Tel 2: Stap zijwaarts met rechtervoet naar rechts.
    * Tel 3-4: Kruis linkervoet voor rechtervoet en stap op je linkervoet. Terwijl je dit doet draai je op de bal van je linkervoet, je front naar links, in de kringlijn, ter voorbereiding op de volgende passen. In de volgende maat beweegt de kring namelijk in klokrichting.
  * Maat 3
    * Tel 1: Stap op rechtervoet.
    * Tel 2: Stap op linkervoet.
    * Tel 3-4: Stap op rechtervoet. Buig je linkerknie en til je linkervoet op tot ongeveer iets boven je rechterenkel.
  * Maat 4
    * Tel 1: Stap achteruit op je linkervoet.
    * Tel 2: Stap achteruit op je rechtervoet.
    * Tel 3-4: Stap achteruit op je linkervoet. Terwijl je dit doet draai je op de bal van je linkervoet, je front weer naar het midden van de kring, zodat de dans weer opnieuw kan beginnen.

===== Aanwijzingen =====

In de misirlou kruis je soms je ene been voor het andere, of verander je van dansrichting. Het danst het lekkerst als je je front niet rigide in een bepaalde richting houdt, maar je bovenlichaam flexibel laat meedraaien in de richting van je passen. Wanneer je bijvoorbeeld je linkervoet achter je rechterbeen kruist, kun je je bovenlichaam op een natuurlijke manier een beetje naar links draaien.

===== Variaties =====
Er bestaan wel variatiefiguren van de misirlou, maar die worden in de praktijk nooit gedaan. 
===== Videovoorbeelden =====

  * Voorbeeld van misirlou startend met linkervoet: {{youtube>PLGSFTaZY90?}}

  * Voorbeeld van misirlou startend met rechtervoet (let op, de armhouding in deze video is niet gebruikelijk!): {{youtube>D8CHY2fPlh8?}}

===== Externe Referenties =====
